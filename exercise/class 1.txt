ทุกวันนี้ คุณเปิดมือถือแล้วพบข่าวดราม่ากี่ครั้งต่อวัน และคุณใช้เวลาเสพข่าวเหล่านั้นนานแค่ไหน

คุณตั้งใจจะพักสมอง แต่กลับเลื่อนอ่านคอมเมนต์ไปเรื่อยจนหัวร้อนหรือเปล่า

คุณรู้สึกหมดพลัง หงุดหงิดง่าย และไม่สนุกกับงานเหมือนเดิม แต่หาสาเหตุไม่เจอบ้างหรือไม่


ในช่วงนี้ผู้เขียนรู้สึกว่าประเทศของเรามีข่าวดราม่าเกิดขึ้นทุกวันเลยนะคะ แล้วคอนเท้นต์ประเภทนี้ก็ได้ยอดเอนเกจเม้นต์สูงเสียด้วย ยิ่งทำให้บรรดาสำนักข่าวและผู้ผลิตสื่อขยี้ดราม่าเหล่านั้นซ้ำ ๆ 


แต่การเสพข่าวเหล่านี้อาจไม่ได้ให้แค่ข้อมูลกับคุณนะคะ แต่ยังฝากร่องรอยทางอารมณ์ไว้ในใจคุณโดยไม่รู้ตัว ยิ่งเสพมาก ยิ่งสะสมมาก จนส่งผลกระทบทั้งต่ออารมณ์ การทำงาน ความสัมพันธ์ และคุณภาพชีวิตโดยรวม


แม้แต่ผู้เขียนเองที่ช่วงนี้อินกับหลายข่าวที่เข้ามา ใช้เวลาค่อนวันในการติดตามหลาย ๆ ข่าว แต่พอตอนจะเข้านอน กลับรู้สึกว่าหัวใจตัวเองเต้นเร็วและแรงกว่าปกติ จะนอนก็ยังคิดวนเรื่องดราม่าเหล่านั้นไม่รู้จบ แถมสองสามวันหลังจากนั้นก็พบว่าตัวเองหงุดหงิดง่ายขึ้นโดยไม่ทราบสาเหตุ


หากคุณก็กำลังเผชิญกับภาวะเหล่านี้ บทความนี้จะชวนคุณประเมินว่าคุณกำลังได้รับผลกระทบทางอารมณ์จากข่าวดราม่าหรือเปล่า และ เรียนรู้วิธีดูแลใจ พร้อมกับทำ emotional detox เทคนิคการบำบัดอารมณ์แบบจิตวิทยาเชิงลึกที่นำไปใช้ได้จริงในชีวิตประจำวัน